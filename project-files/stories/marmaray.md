2021'den bu yana Marmaray hattında 29 intihar ya da intihar girişimi yaşandı. Bunların 20'si ölümle sonuçlanırken, vakalar belirli duraklarda yoğunlaştı. Metro istasyonlarında da durum farklı değil. 2016'dan beri çeşitli metro istasyonlarda 22 intihar girişimi yaşandı. Veriler, intihar vakalarının her yıl katlanarak arttığını gösterirken vakaların genellikle sabah saatlerinde yaşandığına işaret ediyor.

---

ALİ SAFA KORKUT
İstanbul'un iki yakasını birbirine bağlayan Marmaray hattı, her gün milyonlarca yolcuyu taşıyor. Ancak aynı hat, son beş yılda başka bir yolculuğun da sessiz bir tanığı oldu: Ölüm yolculuklarının.

---

Zira 2021 ile 2025 yılları arasında Marmaray istasyonlarında, kayıtlara geçen en az 29 intihar ya da intihar girişimi yaşandı. Bu olayların hepsi, yolcuların gözü önünde, kamusal alanın en görünür yerinde gerçekleşti ve birçoğu ölümle sonuçlandı. Öyle ki bazı istasyonlar adeta bu ölümlerin merkezine dönüştü.

---

Yenikapı, Ayrılık Çeşmesi ve Bostancı, en fazla ölümün yaşandığı duraklar olurken, vakalar en çok haftanın başında ve sabah saatlerinde meydana geldi.

---

Ancak tüm bunlara rağmen kamuoyunun bu vakalardan haberdar olması ise çoğu zaman mümkün olmadı. Çünkü Marmaray yönetimi, bu olayları ya yalnızca "üzücü bir olay" diye duyurdu ya da hiç duyurmadı bile.

---

Her şey bir anda oldu
Tarih, 30 Ekim 2021. Soğuk bir sonbahar akşamı, saat 18.18.

Marmaray, her zamanki Halkalı-Gebze seferini yapmak üzere raylarda ilerliyordu. Ancak o gün her zamanki rutinini yapan sadece o değildi. Bir yurttaş da yorucu bir günün ardından iş çıkış saatinde, evine gitmek üzere Marmaray Bostancı istasyonuna doğru yürüyordu.

---

Marmaray treni Suadiye istasyonundan ayrıldığı sırada o yurttaş da Bostancı istasyonundaki turnikelere İstanbulkartı'nı okutup perona doğru ilerlemeye başladı. Yaklaşık bir dakikalık bekleyişin ardından trenin ışıkları göründü. Hızla yaklaşan treni gören yurttaş, sakin adımlarla sarı çizgiye doğru ilermeye başladı.

---

Sonrasında her şey bir anda oldu.

Tren tam yavaşlamaya başlayacaktı ki, peronun en ucunda, trenle peronun kesiştiği noktada bekleyen yurttaş, trenin hız kaybetmesine fırsat vermeden attı kendini raylara doğru. Önce trene çarptı, ardından da çarpmanın etkisiyle ileri savrularak trenin altında kaldı.

---

Bir göz açıp kapama süresinde yaşanan bu olay, son beş yılda, ölümle sonuçlanan ilk intihar vakası oldu. Ancak son değildi.

Bundan üç ay önce de Zeytinburnu istasyonunda bir intihar girişimi yaşanmış ve şahıs ağır yaralı olarak kurtulmuştu.

---

İntihar vakaları katlanarak artıyor
Açık kaynaklardan edindiğimiz verilere göre 2021'de yalnızca bu iki vaka yaşandı. Ancak sonraki yıllarda hem intihar girişimi hem de ölü sayısı giderek arttı.

Öyle ki 2022'de yaşanan üç intihar girişiminin tamamı ölümle sonuçlandı.

---

2023'te de intihar girişimi sayısı 2022'ye kıyasla iki kattan fazla artarak yediye çıktı. Bu girişimlerin dördü başarıya(!) ulaştı ve intihara kalkışanlar yaşamını yitirdi. Üçünün akıbeti hakkında ise bir açıklama yapılmadı.

---

Tarihler 2024'ü gösterdiğindeyse intihar girişimi sayısı bir önceki yıla kıyasla yine yaklaşık iki kat arttı. O yıl toplam 13 intihar girişimi yaşandı ve bu girişimlerin dokuzu ölümle sonuçlandı. Üç kişi ağır yaralanırken, bir kişinin durumu hakkında ise bir bilgi paylaşılmadı.

---

İçinde bulunduğumuz yılda ise şu ana dek dört vaka yaşandı. 30 Mart'ta Ayrılık Çeşmesi istasyonunda yaşanan vakada intihara kalkışan kişinin akıbeti bilinmezken, 23 Haziran'da Ataköy istasyonunda, 9 Ağustos'ta da Güzelyalı ve Darıca duraklarında yaşanan vakalar ölümle sonuçlandı.

---

2024'te neredeyse her ay bir intihar vakası yaşandı
İntihar vakalarının aylara göre dağılımındaysa 2024 yılı öne çıktı.
Zira 2024'te, özellikle yılın ilk beş ayında düzenli olarak her ay en az bir intihar vakası yaşandı. Yıl genelinde 12 ayın dokuzu intihar girişimlerine sahne olurken; sadece Haziran, Temmuz ve Eylül ayları herhangi bir intihar vakasının yaşanmadığı aylar oldu.

---

Mayıs ve Aralık, hem devamındaki yıllarda da tekrar etmeleri hem de vaka sayıları bakımından en fazla intihar vakasının yaşandığı aylar olarak öne çıktı.
2023 ve 2024'ün Mayıs aylarında toplamda dört vaka yaşanırken, 2023 Mayıs'ındaki her iki intihar girişimi de ölümle sonuçlandı. 2024 Mayıs'ta ise bir vaka ölümle son buldu, diğeri ağır yaralanmayla bitti.

---

18 günde üç intihar
Bu iki yılın Aralık ayları da yine toplam dört intihar girişimine sahne oldu.
19 ve 20 Aralık 2023'te, üst üste iki gün gerçekleşen girişimlerin biri ölümle sonuçlanırken, diğerinde intihara kalkışan şahsın sağlık durumu hakkında bir bilgiye ulaşılamadı. 24 ve 28 Aralık 2024'teki her iki vakada ise intihara kalkışan kişiler yaşamlarını yitirdi.

---

Bir takvim yılında en çok intihar vakasının yaşandığı tarih ise 2024'ün kasım ayı oldu.
Bu vakalardan ilki, 3 Kasım 2024'te Ayrılık Çeşmesi istasyonunda yaşanan intihar girişimi. Bu olayda şahsın sağlık durumu hakkında bilgiye ulaşılamazken, 24 Kasım'da ikinci intihar vakası yaşandı. Yenikapı istasyonunda raylara atlayan kişi, hayatını kaybetti. Bundan altı gün sonra, 30 Kasım'da ise Yenikapı istasyonunda ayın üçüncü intihar girişimi gerçekleşti. Trenin önüne atlayan 15 yaşındaki kız çocuğu, ağır yaralı olarak hastaneye kaldırıldı.

---

İntihar girişimleri hafta sonuna doğru arttı
2021 - 2025 tarihleri arasında intihar vakalarının en fazla yaşandığı gün ise cumartesi (9).

Onu, pazartesi ve salı günleri izlerken; vakaların en düşük olduğu gün ise Çarşamba.

---

Haftalık dağılıma bakıldığında, hafta başında yüksek seyreden vaka sayısı, çarşamba günü düşüşe geçse de hafta sonu tekrar yükseliyor.

---

En fazla intihar vakası sabah saatlerinde yaşandı
Marmaray hattında son beş yıldaki intihar vakalarının gün içinde en fazla yaşandığı vakit ise sabah (12). Ardından öğle gelirken (9), vaka sayısı akşama doğru giderek azalıyor.

---

İntihar girişimlerinin, toplu taşıma kullanımının en yoğun olduğu sabah ve öğle saatlerinde sıklaşması; bu zaman dilimlerinin, hem bireysel psikolojik etkenler hem de eylemin topluluk içinde daha görünür olabilmesi açısından tercih edilmiş olabileceğini düşündürüyor.

Gece saatlerinde vakaların azalması ise istasyonlardaki yolcu sayısının düşüklüğü ve tren sefer sıklığının azalmasıyla ilişkilendirilebilir.

---

Öteki tarafın Yenikapı'sı: Dört yılda sekiz intihar vakası yaşandı
Peki bu vakalar en çok hangi istasyonlarda yoğunlaştı?
Özellikle Yenikapı, Bostancı ve Ayrılık Çeşmesi, son beş yılda en çok intihara sahne olan istasyonlar konumunda. Öyle ki 29 vakanın 17'si, yani yüzde 62'si bu üç istasyonda yaşandı.

---

Bu istasyonlar, aynı zamanda aktarma noktaları da olmaları nedeniyle yoğun bir yolcu sirkülasyonuna sahip.
Yenikapı, metro ve banliyö hatlarının kesişim noktası olduğu için yalnızca Marmaray yolcularına değil, İstanbul'un genel ulaşım sistemine hizmet eden büyük bir merkez. Benzer şekilde Ayrılık Çeşmesi de Anadolu Yakası'nda metroya aktarma yapılabilen başlıca duraklardan biri. Bostancı ise sahil yolu bağlantısı, minibüs hatları ve otobüs duraklarıyla çevrili bir ulaşım kavşağı konumunda.

---

Diğer yandan, daha az yoğunluğa sahip Yeşilyurt, Tuzla, Suadiye, Güzelyalı ve Darıca gibi duraklarda da birer vaka kaydedilmiş olması, olayların sadece merkezlerde değil, çevresel duraklarda da yaşandığını gösteriyor.

---

Her üç vakadan ikisi ölümle sonuçlandı
Son beş yıldaki 29 intihar girişimi arasında ölümle sonuçlananların sayısı ise 20. Bu da her üç intihar girişiminin ikisine denk geliyor.
İntihara kalkışanların dördü ağır yaralanırken, beş kişinin sağlık durumu hakkındaysa bir bilgi paylaşılmadı.

---

Tren hatlarındaki intihar girişimlerinde, fiziksel koşulların müdahaleye elverişsizliği nedeniyle ölüm oranları daha yüksek.

---

Marmaray: Üç vakayı hiç duyurmadı, dördünüyse önce duyurup sonra sildi
Bu intihar vakalarına dair resmi açıklamalar ise sınırlı bir iletişim pratiğine işaret ediyor.

Zira Ulaştırma ve Altyapı Bakanlığı'na bağlı Marmaray'ın resmi X (Twitter) hesabı, bu vakaların 23'ünü kamuoyuna duyururken, diğer yedi vakadan dördünü önce duyurup sonra sildi. Marmaray, iki intihar vakasını ise hiç duyurmadı.

---

Marmaray'ın, X hesabı üzerinden önce duyurup sonra sildiği vakalar şunlar:

17 Haziran 2023: Üsküdar istasyonu. Kişinin sağlık durumu bilinmiyor.
21 Temmuz 2023: Yenikapı istasyonu. Kişi, hayatını kaybetti.
19 Aralık 2023: Suadiye istasyonu. Kişinin sağlık durumu bilinmiyor.
20 Aralık 2023: Üsküdar istasyonu. Kişi, hayatını kaybetti.

---

Marmaray'ın hiç duyurmadığı vakalar ise şunlar:

1 Ocak 2024: Bostancı istasyonu. Kişi, ağır yaralandı.
30 Kasım 2024: Yenikapı istasyonu. Kişi, ağır yaralandı.

---

Marmaray, intihar demekten kaçınıyor "Üzücü bir olay"
Marmaray'ın resmî X hesabı, yaşanan intihar girişimlerini duyurduğu paylaşımlarındaysa "intihar" yerine "üzücü bir olay" ifadesini kullanıyor. Bununla birlikte, intihar vakalarının bildirildiği paylaşımların yapılma nedeni de direkt olarak yurttaşların intihar etmesi değil, intiharlar nedeniyle seferlerde yaşanan gecikmeler.

---

Resmî hesap, şu ana kadar, intihar vakalarını duyurduğu 23 paylaşımının sadece altı tanesinde direkt olarak "intihar" ifadesini kullandı. Bu da yaşanan ilk sekiz intihar vakasının altısına denk geliyor (Üstelik bu paylaşımlardan biri de açık bir duyuru değil, seferlerde yaşanan aksaklığı soran bir kullanıcıya cevaben yapıldı).
Yani ilk başta direkt olarak "intihar" diyen Marmaray hesabı, bu ifadeyi kullanmaktan daha sonra vazgeçti. Marmaray, ölümle sonuçlanan 15 Mayıs 2023 tarihli intihar vakasından sonraki hiçbir paylaşımında "intihar" ifadesini kullanmadı.

---

Marmaray'ın resmî X hesabının intihar vakalarını duyurduğu 23 paylaşımda kullandığı kelimeler de bu durumu doğruluyor.
"Üzücü" ifadesi, bu paylaşımlarda toplam 19 kez kullanılarak en fazla kullanılan 20 kelime arasında üçüncü sırada yer alırken, "intihar" kelimesi yalnızca altı kez kullanılarak 18'inci sırada yer aldı.

---

Yenikapı, Ayrılık Çeşmesi ve Bostancı: İstasyon değil, mezar oldular
Ölümle sonuçlanan vakaların istasyonlara göre dağılımında ise bir kez daha Yenikapı, Ayrılık Çeşmesi ve Bostancı durakları öne çıktı.

Altı ölümle Yenikapı, burada da başı çekerken; onu, üçer ölümle Bostancı ve Ayrılık Çeşmesi istasyonları izledi.

---

Marmaray hattında yaşanan tüm bu intihar vakalarına ilişkin mevcut durum, hem olayların sıklığı hem de kurumsal bilgilendirme pratikleri hakkında bir tablo ortaya koyuyor.

---

Metro istasyonlarında da durum farklı değil: 2024'te zirve yaptı
Marmaray böyleyken Metro istasyonlarında da durum farklı değil.

Zira İstanbul Büyükşehir Belediyesi'ne bağlı Metro İstanbul istasyonlarında, 2016 ile 2025 yılları arasında toplam 22 farklı intihar girişimi yaşandı.

---

Bu on yıllık zaman diliminde intihar girişimi sayısı her yıl artarken, en fazla vaka 2024 yılında görüldü (7). 2017 ve 2018'de, basına yansıyan herhangi bir intihar girişimi yaşanmazken, içinde bulunduğumuz 2025'te ise yılın henüz yarısını tamamlamamış olmamıza rağmen dört vaka yaşandı.

---

Vakaların gerçekleştiği aylar konusundaysa dengeli bir dağılım söz konusu.

Sadece Mart 2022, Mart 2024 ve Temmuz 2025'te aynı ay birden fazla intihar girişim yaşanırken, bu 10 yılda Ağustos ve Aralık aylarında ise herhangi bir intihar olayı gerçekleşmedi.

---

Mart 2022'deki iki intihar vakası 3 ve 17 Mart olmak üzere 14 gün arayla gerçekleşirken, Mart 2024'teki iki vaka da 14 ve 30 Mart olmak üzere 16 gün gün arayla yaşandı. Temmuz 2025'teki iki intihar girişimi arasındaysa sadece altı gün var (7-13 Temmuz).

---

En çok hafta ortası tercih edildi
2016 - 2025 arasında, Metro İstanbul istasyonlarında intihar vakalarının en çok yaşandığı gün ise Perşembe. Bu 10 yılda, perşembe günleri intihar girişiminde bulunan kişi sayısı altı olurken, en az vakanın yaşandığı gün ise çarşamba (1) oldu.

---

Öğle vakti intihar girişimi sayısı arttı
Bu dönemde, metro istasyonlardaki intihar vakalarının gün içinde en fazla yaşandığı vakit ise açık ara öğle (10). Son 10 yılda, saat 12.00 ile 16.59 aralığını işaret eden bu zaman diliminde toplam 11 intihar girişimi yaşandı.

Öğle saatlerini ise akşam (17.00–20.59) izledi ve bu saat aralığında toplam altı vaka yaşandı. İntihar girişimi sayısının en düşük olduğu vakitler ise sabah ve gece.

---

En çok intihar girişiminin yaşandığı hat: Yenikapı-Hacıosman
Peki bu 22 intihar girişimi Metro İstanbul'un hangi hatlarında yaşandı?

İlk sırada, M2 Yenikapı-Hacıosman hattı var.

Verilere göre, toplam 22 vakanın 16'sı bu hatta yaşandı. Bu oran, tek başına toplam vakaların yaklaşık yüzde 73'ünü oluşturuyor. Yani her dört vakanın üçünü.

---

M2 hattındaki bu 16 vaka ise yedi farklı istasyonda gerçekleşti.

En çok intihar girişiminin yaşandığı istasyon Taksim (6) olurken, onu Şişli ve Yenikapı istasyonları izledi.

---

M2'nin ardından en fazla intihar girişiminin yaşandığı hat ise iki vakayla M3 Bakırköy-Kayaşehir.

Bunları, M1A Yenikapı-Atatürk Havalimanı ve M9 Ataköy-Olimpiyat metro hatları izledi. T1 Kabataş-Bağcılar ile T5 Eminönü-Alibeyköy Cep Otogarı tramvay hatları da 1'er vakanın yaşandığı hatlardan.

---

M3 Bakırköy-Kayaşehir hattındaki vakalar Yenimahalle ve Siteler duraklarında gerçekleşirken; M1A Yenikapı-Atatürk Havalimanı hattındaki vaka Terazidere'de yaşandı. T1 Kabataş-Bağcılar tramvay hattındaki vaka Pazartekke durağında, T5 Eminönü-Alibeyköy Cep Otogarı hattındaki vaka da Küçükpazar'da gerçekleşti. M9 Ataköy-Olimpiyat hattındaki intihar girişiminin hangi durakta yaşandığı ise tespit edilemedi.

---

Altı ölü, ikisi ağır sekiz yaralı
Bu 10 yıllık dönemde yaşanan 22 intihar girişiminde ölümle sonuçlananların sayısı ise altı. Ancak bu girişimlerden sekiz tanesinin akıbeti hakkında bir bilgiye ulaşılamadığının altını çizmek gerek.

Altı vakada, intihara kalkışanlar yaralı olarak kurtarılırken iki vaka ise ağır yaralanmayla sonuçlandı.

---

En çok ölü M2 hattında: Taksim başı çekiyor
Verilere göre, ölümle sonuçlanan altı intihar vakasının beşi M2 Yenikapı–Hacıosman hattında meydana geldi. Bu oran, toplam ölüm vakalarının yaklaşık yüzde 83'üne karşılık geliyor.Kalan bir vaka ise M3 hattının Siteler istasyonunda yaşandı. Diğer metro ve tramvay hatlarındaki vakaların ölümle sonuçlandığına dair bir kayıt bulunmuyor.

---

Diğer metropollerde durum ne?
Dünyanın farklı metropollerinde tren hatlarında yaşanan intihar vakalarıyla ilgili net bir veri yok. Ancak çözüm önerilerine ulaşmak mümkün.

Tokyo, bu alanda en dikkat çeken örneklerden biri. Japonya Arazi, Altyapı, Ulaştırma ve Turizm Bakanlığı, 2017 yılında, intihar ve kaza sonucu ölümleri azaltmak için Tokyo'daki 882 tren istasyonuna platform kapıları takacaklarını duyurdu. Ülkede, 2031 yılına kadar kent içi tren hatlarının tamamına platform kapılarının yerleştirilmesi hedefleniyor. Bununla birlikte, 2009 yılında, bazı hatlara intihar vakalarını yüzde 84'e kadar azaltabildiği bilimsel araştırmalarla ortaya konmuş olan mavi LED ışıklar yerleştirildi. Ayrıca tren istasyonlarında kuş sesi uyarıları, doğal manzara videoları ve yardım hattı ilanları gibi fiziksel ve psikolojik yönlendirmeler yer alıyor.

---

Londra metrosu da istasyonlarda kullandığı platform kapıları ile fiziksel teması önlerken, bazı hatlarda rayların altına inşa edilen özel çukurlar ile intihar girişimlerinin ölümle sonuçlanma oranını azaltıyor. Bunun yanında tren personeline verilen "intiharı önleme eğitimi" sayesinde de tehlikeli durumlara müdahale edebilme kapasitesi artırılıyor.

---

Seul metrosunda ise 2009 yılı itibarıyla istasyonların tamamı platform kapılarıyla donatıldı. Güney Kore hükümeti, yerel yönetimlerle birlikte beş yıllık intiharı önleme planları hazırlayarak, veri temelli ve bölgeye özgü çözümler geliştirmeyi de sürdürüyor.

---

Paris metrosunda da özellikle otomatik sürücüsüz hatlarda uzun süredir platform kapıları kullanılıyor. Bunun yanı sıra "SOS Amitié" gibi gönüllü çalışan yardım hatları sayesinde, yalnızlık veya sıkıntı çeken herkese telefon ve/veya çevrimiçi sohbet aracılığıyla 7/24 destek sağlanıyor.

---

AB ülkeleri: En fazla intihar Batı Avrupa ülkelerinde
Peki Avrupa ülkelerinde durum nasıl?

Avrupa resmi istatistik kurumu Eurostat'ın 2006–2023 verileri, Avrupa Birliği (AB) üye ülkelerindeki demiryolu hatlarında yaşanan intihar sayısının 2010'da artmaya başlayıp 2012'de zirveyi gördüğünü ve sonraki yıllarda kademeli olarak azaldığını gösteriyor.

---

Verilere göre, AB genelinde 2006'da bin 647 olan intihar eden kişi sayısı 2012'de 2 bin 734 ile zirveye çıktı. 2020'de 2 bin 204'e kadar gerileyen sayı, 2022–2023'te sınırlı bir artışla 2 bin 401 ve 2 bin 370 seviyelerinde sabitlendi. Ancak bu düşüş, pandemi dönemindeki sefer ve yolcu sayısı azalmasıyla aynı yıllara denk geliyor.

---

Vaka sayısındaki "yüksek hacmi" ise birkaç büyük ülke, özellikle Almanya, Fransa, Hollanda, İtalya ve İspanya gibi Batı Avrupa ülkeleri taşıyor.

Almanya'da 2010 yılında 899 ile zirveyi gören vaka sayısı 2023'te 690'a kadar düşse de sanayi devi, intihar vakalarının en çok yaşandığı ülke konumunda. Almanya'da 2006-2023 yılları arasında intihar eden insan sayısı 13 bin 17.

---

Vaka sayısının en yüksek olduğu ikinci ülke ise Fransa. Ülkede, 2006'daki 351 seviyesinden 2023'te 265'e inen uzun dönemli bir düşüş eğrisi var. Fransa'da, bu 17 yıllık dönemde intihar eden kişi sayısı ise 5 bin 339.

Üçüncü sıradaki Hollanda'da 2008'de 164 olan vaka sayısı 2015'te 223'e kadar çıksa da ülkede nispeten durağan bir tablo dikkat çekiyor. Hollanda'da 2006-2023 tarihleri arasında intihar eden kişi sayısı 3 bin 605.

---

İtalya'da ise dalgalı ancak son yıllarda giderek yükselen bir grafik seyrediyor. 2007'de 138 olan intihar sayısı 2010'da 109'a kadar düşse de bir sonraki yıl 140'a çıktı. 2020'de ise 116'ya kadar inen sayı 2023'te tekrar 155'i gördü. Toplam intihar sayısı ise 2 bin 441.

---

Doğu ve Orta Avrupa'da ise ülkelere göre farklılaşan desenler öne çıksa da vaka sayıları düşük.

Çekya, demiryollarında en yüksek intihar vakasının yaşandığı Orta Avrupa ülkesi. 279 ile vaka sayısı 2014'te zirve yaparken, bu sayı 2023'te 195'e düştü.

---

İntihar sayısının en yüksek olduğu Doğu Avrupa ülkesi ise Polonya. Ülke, üç haneli vakaları 2016'da görse de vaka sayısı artış eğiliminde. Polonya'nın ardından gelen Macaristan, 2015'te 155 intiharla zirveyi görse de bu sayı, yıllar içinde seyrettiği düşüş eğilimiyle bugün 84'e kadar indi. 2006-2023 arasında çift haneli intihar vakası sayısına hiç ulaşmayan Romanya'da son 17 yılda 810, Bulgaristan'da ise 393 kişi intihar etti.

---

Estonya, Yunanistan, İrlanda, Litvanya, Lüksemburg ve Letonya ise intihar sayısının en düşük olduğu ülkeler.

---

Yıllık ortalama intihar sayısının en yüksek olduğu AB ülkesi Almanya
Bu verilere paralel olarak, yıllık ortalama intihar sayısının en yüksek olduğu ülke ise 765.7 ile Almanya. Ardından 296.6 ile Fransa gelirken, onu Hollanda (200.2), Çekya (199.5), İtalya (135,6) ve İspanya (128) izledi.

Lüksemburg ve Yunanistan ise 3.1 yıllık ortalama ile intihar eden kişi sayısının en düşük olduğu ülkeler. Diğer ülkeler ise Estonya (3.3), Litvanya (4.2) ve İrlanda (5.1).

---

Uzman görüşü: "Her intihar davranışı öncelikle bir yardım çığlığıdır"
Türkiye Psikiyatri Derneği Krize Müdahale ve İntiharı Önleme Çalışma Birimi Üyesi Doç. Dr. Yunus Hacımusalar'a göre, intihar düşüncesi olan birinin yönteme erişim kolaylığı, riski ciddi şekilde artırıyor.

Tren ve metro gibi alanların intihar aracı olarak kullanılmasının nedenlerinden birinin de bu olduğunu söyleyen Hacımusalar, "Bir yönteme ulaşmak ne kadar kolaysa bu risk de o kadar artar. Ayrıca kişinin intihar yöntemiyle ilgili ayrıntılı planlar yapması ve yoğun düşünceler, kişinin hayatta kalma ihtimalini en aza indiren yöntemi seçmesine neden olabilir" dedi.

---

Hacımusalar'a göre intihar, her şeyden önce bir yardım çığlığı olarak değerlendirilmeli:

"İntihar; kişinin içinde bulunduğu ruhsal, sosyal, çevresel ve/veya ekonomik gibi stres olaylarıyla baş edemediğini ve yardıma ihtiyacı olduğunu gösteren bir halk sağlığı sorunudur. Bu eylemlere özenilebilecek anlamlar yüklemek, kişiye özel bir statü kazandırmak veya sorunun çözüm yollarından biri olarak sunmak son derece sakıncalıdır. Bu, intihar davranışının bulaşıcılığını artırabilir."

---

Hacımusalar, Marmaray yönetiminin yaşanan olayları "intihar" yerine "üzücü bir olay" şeklinde duyurmasını da değerlendirdi.
İntihar haberlerinin hazırlanış biçiminin büyük önem taşıdığını söyleyen Hacımusalar, "İntihar haberleri, kaybedilen kişinin yakınları ile kendine zarar verme düşüncesi olan kişiler ve toplumda farklı etkiler yaratır. Bu nedenle haberlerin sunumunda insani, etik ve psikiyatrik ilkeler gözetilmeli. Haberin okunma oranını artırmaya yönelik unsurlar, intihar gibi özel konularda ciddi ve geri dönüşü olmayan zararlar doğurabilir" dedi.

---

Çözüm için atılabilecek adımlar
Peki İstanbul'da Marmaray ve metro hatlarında yaşanan intihar vakalarının önüne geçmek için ne gibi önlemler alınabilir?
Öncelikle yapısal, psikososyal ve teknolojik önlemlerin bir arada uygulanması gerekiyor.

---

Platform kapıları, dünyada en etkili fiziksel çözüm olarak öne çıkıyor. Tokyo, Seul ve Paris gibi metropollerde yaygın olarak kullanılan bu sistemler, trenle temas riskini tamamen ortadan kaldırıyor. Demiryolu hatlarında, tam kapalı veya yarı yükseklikte bariyerler kademeli olarak devreye alınabilir. Buna ek olarak ray altı güvenlik alanları (suicide pits) ve mavi LED aydınlatmalar da riskleri azaltabilecek düşük maliyetli uygulamalar arasında yer alıyor.

---

Teknolojik önlemler ise giderek daha fazla önem kazanıyor. Davranış gözetimi ve CCTV kameraları ile yapay zeka destekli analiz sistemleri, riskli hareketleri tespit ederek istasyon güvenlik personeline anlık uyarılar gönderebilir. Bu sistemler, platform kenarında uzun süre beklemek, ani hareketlenmeler veya belirli "yüksek risk" davranışlarını önceden fark ederek hızlı müdahaleyi mümkün kılabilir.

---

Psikososyal destek mekanizmaları da kritik bir diğer alan. Personelin kriz anlarında nasıl iletişim kuracağı ve müdahale edeceği konusunda eğitim alması, istasyonlarda ücretsiz kriz yardım hatlarının duyurulması ve ruh sağlığı alanında çalışan sivil toplum kuruluşlarıyla işbirlikleri yapılması, bu kapsamda atılabilecek adımlar arasında.

---

Öte yandan, uzmanlar medya ve iletişim politikalarının da önleyici rolüne dikkat çekiyor. İntihar vakalarının haberleştirilmesinde Dünya Sağlık Örgütü'nün tavsiyelerine uygun, sansasyonel olmayan, yönlendirici bilgilerden uzak bir dilin kullanılması; istasyonlarda ve sosyal medyada "yalnız değilsiniz" mesajlarıyla birlikte yardım hatlarının görünür biçimde paylaşılması öneriliyor.

---

Son olarak, veri şeffaflığı ve düzenli raporlama da risk haritalarının oluşturulması ve hedefe yönelik önlemler geliştirilmesi için temel bir gereklilik olarak öne çıkıyor.
